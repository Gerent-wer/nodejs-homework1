# Завдання №01 з курсу "Backend на базі NodeJS"

## Опис завдання

Необхідно зробити невеликий сервер на базі NodeJS та запушити у якості форку поточного [репозиторію](https://gitlab.com/kma-nodejs-backend/course-task-01). Цей сервер має мати декілька ендпоінтів, описаних нижче. Порт, на якому запущено сервер, має бути взятий із константи середовища `PORT`, а у разі, якщо у ній відсутнє значення, мати значення за замовчанням `56201`. Додаток має запускатись через виконання файлу `index.js` у корені цього репозиторію. Для запуску серверу ви можете на вибір використовувати фреймворки `Express` або `Nest`. Також заборонено будь-яким чином редагувати файл `.gitlab-ci.yml` в корені репозиторію.

У результаті пушу вашої копії репозиторію автоматично має запуститись пайплайн, який перевірить роботу створеного вами серверу. У якості відповіді на завдання потрібно завантажити посилання на успішно виконаний пайплайн. Ваша копія репозиторію та пайплан мають бути доступні для перегляду користувачу [@noneedinmagic](https://gitlab.com/noneedinmagic).

## Необхідні ендпоінти

### 1. Квадрат числа

Адреса ендпоінту - `/square`, метод - `POST`. У якості тіла запиту має подаватись довільне число (формат тіла запиту - звичайний текст, звертайте увагу на заголовки!). Відповідь має виглядати як такий JSON:

```json
{
  "number": 5,
  "square": 25
}
```

У тілі відповіді на місці числа `5` має бути число, подане у тілі запиту, а замість числа `25` - квадрат числа із тіла запиту.

### 2. Реверс тексту

Адреса ендпоінту - `/reverse`, метод - `POST`. У якості тіла запиту має подаватись довільний текст (формат тіла запиту - звичайний текст). У якості відповіді має відправлятись результат посимвольного розвертання надісланого тексту у форматі простого тексту.

### 3. Дані про дату

Адреса ендпоінту - `/date/{year}/{month}/{day}`, метод - `GET`. У якості параметрів в URL мають підставлятись:
- `{year}` - рік у чотирициферному форматі
- `{month}` - місяць у двоциферному форматі
- `{day}` - число у двоциферному форматі
Результатом запиту має бути JSON у подібному форматі:
```json
{
  "weekDay": "Monday",
  "isLeapYear": false,
  "difference": 7
}
```
Значення у полях відповіді такі:
- `weekDay` - рядок з англомовною назвою дня тижня, який відповідає вказаній даті;
- `isLeapYear` - логічне значення, яке позначає, чи вказаний рік є високосним;
- `difference` - вказує кількість днів між поточною датою та вказаною датою.

Для виконання цього завдання зверніть увагу на request params.

## Підказки щодо виконання завдань

- Звертайте увагу на заголовок `Content-Type` у запиті та у відповіді! Вас цікавитимуть типи даних `text/plain` та `application/json`.
- Для автоматичної обробки тіла запиту в `express` за замовчуванням передбачені спеціальні middlewares для парсингу; варто підключити їх.
- Дослідіть константи середовища, котрі знаходяться у об'єкті `process.env`. З ними вам доведеться працювати як і в цьому завданні, так і у майбутніх.
- Зверніть увагу на те, які роки є високосними!
- Очевидно, що ви можете перевірити працездатність вашого коду локально.
